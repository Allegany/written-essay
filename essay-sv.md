## Att skriva essä
En essä är en friare form av akademiskt skrivande. I essän försöker man skriva på ett mer populärvetenskapligt framställningssätt kring en frågeställning än vad man gör vid t.ex. en artikel.
En essä ska vara enkelt skriven och lätt att ta till sig utan att tumma på att språket är välformulerat och välskrivet. Det finns viss frihet för en personlig stil i språket. Det är viktigt med ett uttrycksfullt språk i din essä så att ditt resonemang får färg och innehåll. Läsningen av en essä ska vara lustfylld och inte enbart vara faktainläsning. Du ska visa att du har egna tankar och funderingar kring ämnet.

Att skriva en essä ska ses som en bra och verklig övning inför kommande akademiska uppsatser även om dessa ofta är mer strikta och formella i sitt språk.

En essä diskuterar en specifik frågeställning utifrån fakta. Man kan säga att essän står på två ben, fakta (dina införskaffade kunskaper) och det andra är ditt egna resonemang kring dessa kunskaper. Fakta inhämtas från artiklar (helst vetenskapliga) och böcker. Motivera, påstå och framför åsikter. Dessa fakta måste hela tiden underbyggas med referenser till källan så att läsaren kan gå till källan och kontrollera de påståenden som görs. Detta är en mycket viktig del i akademiskt skrivande. Hur referenser hanteras tas upp nedan. Det är viktigt att läsaren uppfattar att skrivaren behärskar området.


## Strukturen och innehåll
Din essä ska vara någonstans mellan 2-4 sidor (försättssida, referenslista och ev. bilagor räknas ej med) med brödtext skriven i Times New Roman, 12 punkter med 1.5 radavstånd. Detta innebär att arbetet ska bestå av någonstans mellan 1200-2400 ord. Tänk på styckesindelningar, eventuella underrubriker med mera för att texten blir luftig och lätt att läsa.

### Försättssida
Arbetet ska ha en titel som så bra som möjligt beskriver arbetets innehåll. Eventuellt kan det även finns en underrubrik. På försättssidan ska det också tydligt framgå vem som skrivit arbetet, vilket årtal samt vilket univeristet, klass och kurs arbetet gjorts på.

### Inledning
Här ska du försöka fånga läsaren genom att presentera ämnet på ett intressant sätt. Inledningen byggs oftas upp med en bakgrund till ämnet för att sedan presentera den mer specifika frågeställningen i slutet. Inledningen ger läsaren behövliga bakgrundskunskaper om det ämne essän behandlar. Den skall också föra in läsaren på rätt ämne.

### Huvuddel
I själva huvuddelen bör rubriken grundas på ämnesvalet. Använd gärna underrubriker för att strukturera upp innehållet. Här ska du presentera fakta och visa att du kan föra ett resonemang och bygger dina egna åsikter kring dessa.

### Avslutning
I avslutningen ska du knyta ihop säcken och presentera ditt slutgiltiga svar på din frågeställning, om det nu finns ett enhälligt svar. Annars presenteras de olika ståndpunkterna som arbetet kommit fram till eller att frågan fortfarande hålls öppen. Du ska alltså avsluta på ett samanfattande sätt.

### Referenser och referenslista
I akademiskt skrivande är referenser något man håller hårt på. Alla faktapåståenden måste kunna härledas av läsaren till en källan. Detta ska tydligt framgå i ditt arbete. Referenser infogas löpande i texten och listas i en avslutande referenslista.
Det finns olika så kallade referenssystem i den akademiska världen. Inom datavetenskap har vi valt att hålla oss till ieee-systemet som du kan läsa mer på där du också hittar exempel på hur referenser används: [IEEE - Jönköpings Universitet](http://ju.se/bibliotek/sok---skrivhjalp/litteraturreferenser---sa-skriver-du/ieee-systemet.html)

#### Skillnad på fotnot och referens (anser vi)
Du kan använda fotnoter i ditt arbete. En fotnot<sup>1</sup> markeras ofta med en upphöjd siffra i löptext och sedan i en lista i sidfoten. En sidfot ses mer som tilläggsinformation som ibland kan behövas i löptext men som man vill separera ut för att få bättre flyt i texten. Det kan vara ytterligare förklaringar, kuriosa eller länkar som inte passar i löptext.

Referenser, däremot, används för att understryka/validera påståenden i texten.

<sup>1</sup> [Wikipedia - Fotnot](https://sv.wikipedia.org/wiki/Fotnot)

### Mer exempel och hjälp

[Läxhjälp - Skriva essä](http://xn--lxhjlp-buad.nu/guider/svensktexter/skriva-essa/)


### Hur vi examinerar din essä
När vi kommer läsa igenom din essä kommer vi titta på flera olika delar.

* Tyvärr är språket det vanligaste som har bristande kvalité och i många fall gör detta rapporten oläsbar och underkänd. Lägg tid på ditt språk! Kontrollera stavfel, läs högt för dig själv så du inte har felaktig meningsbyggnad. Låt minst en utomstående läsa ditt arbete. Du kommer slösa på din egen och vår tid om du inte lägger tid på detta. Vet du med dig att du har svårt med den skriftliga delen är det allt viktigare att du söker hjälp. På univeristetsnivå räknar man helt sonika med att arbeten som lämnas in är av godtagbar kvalité.

* Hur enkelt är det att ta till sig din text. Det är viktigt med flöde i texten och som läsare vill man enkelt kunna ta till sig innehållet. Det är naturligtvis en konst att kunna skriva bra men planerar man sitt arbete i tid och lägger den tid det faktiskt tar ökar chansen.

* Kvalité av referenser. Referenser kan vara av olika kvalité. I den akademiska världen väger granskade och publicerade artiklar högt. Oftast är dessa ganska smala och fokuserade på det specifika området och kan vara svåra att ta till sig. Men försök värdera dina referenser. En bloggpost av någon okänd författare bör du kritiskt granska innan du använder. Wikipedia kan fungera men gå helst till källan som oftast finns listad under respektive artikel. Påståenden i forum så som flashback är såklart ej trovärdiga om dessa inte kan styrkas på annat sätt eller användas som ett underlag för hur diskussionen kring ett ämne ser ut.

* Förmåga att formulera egna resonemang och tankar. Detta är också en viktig del i en essä. Som tidigare sagt ska det bygga på fakta men du bör visa på din förmåga att utforma egna tankar och tyckanden utifrån de material du läst in dig på. Som student på ett univeristet bör du kritiskt kunna granska texter och utifrån dessa lyfta fram egna påståenden.
