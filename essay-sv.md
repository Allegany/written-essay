## Att skriva essä
En essä är en friare form av akademiskt skrivande. I essän försöker man skriva på ett mer populärvetenskapligt framställningssätt kring en frågeställning än vad man gör vid t.ex. en artikel.
En essä ska vara enkelt skriven och lätt att ta till sig utan att tumma på att språket är välformulerat och välskrivet. Det finns viss frihet för en personlig stil i språket. Det är viktigt med ett uttrycksfullt språk i din essä så att ditt resonemang får färg och innehåll. Läsningen av en essä ska vara lustfylld och inte enbart vara faktainläsning. Du ska visa att du har egna tankar och funderingar kring ämnet.

Att skriva en essä ska ses som en bra och verklig övning inför kommande akademiska uppsatser även om dessa ofta är mer strikta och formella i sitt språk.

En essä diskuterar en specifik frågeställning utifrån fakta. Man kan säga att essän står på två ben, fakta (dina införskaffade kunskaper) och det andra är dina egna resonemang kring dessa kunskaper. Fakta inhämtas från artiklar (helst vetenskapliga) och böcker. Motivera, påstå och framför åsikter. Dessa fakta måste hela tiden underbyggas med referenser till källan så att läsaren kan gå till källan och kontrollera de påståenden som görs. Detta är en mycket viktig del i akademiskt skrivande. Hur referenser hanteras tas upp nedan. Det är viktigt att läsaren uppfattar att skrivaren behärskar området.


## Strukturen och innehåll
Din essä ska vara någonstans mellan 3-5 sidor (försättssida, referenslista och ev. bilagor räknas ej med) med brödtext skriven i Times New Roman, 12 punkter med 1.5 radavstånd. Detta innebär att arbetet ska bestå av någonstans mellan 1500-2500 ord. Det behöver inte vara millimeter-precision på detta men det ger en uppfattning om omfattningen. Tänk på styckesindelningar, eventuella underrubriker med mera för att texten blir luftig och lätt att läsa. Eftersträva att vara kärnfull och koncis i ditt skrivande, och att du har en genomtänkt och konsekvent implementerad struktur samt en tydlig progression i din text.

### Försättssida
Arbetet ska ha en titel som så bra som möjligt beskriver arbetets innehåll. Eventuellt kan det även finns en underrubrik som ytterligare specificerar vad essän handlar om. På försättssidan ska det också tydligt framgå vem som skrivit arbetet, vilket årtal samt vilket lärosäte, klass och kurs arbetet gjorts på.

### Inledning
Här ska du försöka fånga läsaren genom att presentera ämnet på ett intressant sätt. Inledningen byggs oftas upp med en bakgrund till ämnet för att sedan presentera den mer specifika frågeställningen i slutet. Inledningen ger läsaren behövliga bakgrundskunskaper om det ämne essän behandlar.

### Huvuddel
I själva huvuddelen bör rubrik grundas på ämnesvalet. Använd gärna underrubriker för att strukturera upp innehållet. Här ska du presentera fakta och utifrån dessa resonera och argumentera kring den frågeställning som din uppsats avser att belysa. Egen tolkning och värdering är tillåten och uppmuntras, men se till att den är väl grundad i de fakta du presenterar. 

### Avslutning
I avslutningen ska du knyta ihop säcken och presentera vad du kommit fram till i relation till din valda frågeställning. Sammanfatta och sammanför de resonemang som du lyft i huvuddelen och presentera dina slutsatser och ståndpunkt/värdering.  

### Referenser och referenslista
I akademiskt skrivande är referenser något man håller hårt på. Det ska vara otvetydigt vem som påstår vad och alla faktapåståenden måste kunna härledas till en källa. Var tydlig med var fakta och påstående hämtas från och när du resonerar kring sådana fakta/påståenden att det är tydligt för läsaren vad är baserat på andras arbete och vad som är din tolkning eller vidareutveckling. Referenser infogas löpande i texten och listas i en avslutande referenslista.
Det finns olika så kallade referenssystem i den akademiska världen som beskriver formella regler kring hur refereser anges. Inom datavetenskap har vi valt att hålla oss till ieee-systemet som du kan läsa mer på där du också hittar exempel på hur referenser används: [IEEEDataport](https://ieee-dataport.org/sites/default/files/analysis/27/IEEE%20Citation%20Guidelines.pdf)

#### Skillnad på fotnot och referens (anser vi)
Du kan använda fotnoter i ditt arbete. En fotnot<sup>1</sup> markeras ofta med en upphöjd siffra i löptext och sedan i en lista i sidfoten. En sidfot ses mer som tilläggsinformation som ibland kan behövas i löpande text men som man vill separera ut för att få bättre flyt i texten. Det kan vara ytterligare förklaringar, kuriosa eller länkar som inte passar i den löpande texten.

Referenser, däremot, används för att ange ursprung och därmed understryka/validera påståenden i texten.

<sup>1</sup> [Wikipedia - Fotnot](https://sv.wikipedia.org/wiki/Fotnot)

### Mer exempel och hjälp

[Läxhjälp - Skriva essä](http://xn--lxhjlp-buad.nu/guider/svensktexter/skriva-essa/)


### Hur vi examinerar din essä
När vi kommer läsa igenom din essä kommer vi titta på flera olika aspekter.

* Tyvärr är språket det vanligaste som har bristande kvalité och i många fall gör detta rapporten oläsbar och underkänd. Lägg tid på ditt språk! Kontrollera stavfel, läs högt för dig själv så du inte har felaktig meningsbyggnad. Undvik att vara långrandig, eftersträva att vara kärnfull och koncis. Arbeta aktivt med din text. Se till att du uttrycker dig med tydlighet och precision, så att det inte går att missförstå vad du, eller annan som du refererar till, egentligen menar. Låt minst en utomstående läsa ditt arbete. Du kommer slösa på din egen och vår tid om du inte anstränger dig kring detta. Vet du med dig att du har svårt med skrivandet är det viktigt att du utnyttjar de hjälpresurser som finns. På universitetsnivå räknar man helt sonika med att arbeten som lämnas in är av godtagbar kvalité.

* Hur enkelt är det att ta till sig din text. Det är viktigt med flöde i texten och som läsare vill man enkelt kunna ta till sig innehållet. Arbeta aktivt med struktur, så att essäns organisation och progression är förståelig och upplevs som meningsfull av läsaren. Det är naturligtvis en konst att kunna skriva bra men planerar man sitt arbete i tid och lägger den tid det faktiskt tar ökar chansen.

* Kvalité av referenser. Referenser kan vara av olika kvalité. I den akademiska världen värderas peer-review-granskade och publicerade artiklar högt. Oftast är dessa ganska smala och fokuserade på ett specifikt område - och kan därför vara svåra att ta till sig. Men försök värdera dina referenser. En bloggpost av någon okänd författare bör du kritiskt granska innan du använder. Wikipedia kan fungera men gå helst till källan som oftast finns listad under respektive artikel. Påståenden i forum så som flashback är såklart ej trovärdiga om dessa inte kan styrkas på annat sätt eller användas som ett underlag för hur diskussionen kring ett ämne ser ut.

* Förmåga att formulera egna resonemang och tankar. Detta är den viktigaste delen i en essä. Givetvis så måste man visa att man har läst på och att de fakta och företeelser som presenteras är väl valda och väl presenterade, men det är din förmåga att värdera, resonera, argumentera och utforma egna tankar och tyckande utifrån en sådan bas som är syfte och slutmål för ett essä-arbete. Som student på ett univeristet förväntas du kunna kritiskt granska och värdera olika typer av texter/innehåll och utifrån dem konstruera och motivera egna slutsatser och påståenden.
